# Referaatti: Eero-Veikko Laine - Johtaminen perinteisissä ja ketterissä ohjelmistotuotantoprojekteissa
Kandidaatintyö 4.5.2014, Tietojenkäsittelytieteen laitos, Helsingin yliopisto

Ohjelmistotuotanto järjestetään usein projektimuotoisena. Vaikka projekteille asetetaan ennalta tavoitteita, budjetti ja aikataulu, näiden noudattaminen on käytännössä usein vaikeata - ohjelmiston kehittämisen luonne on monimutkainen ja jatkuvassa muutoksessa teknologioiden, asiakkaiden ja kohdattujen ongelmien asettamien vaatimuksien myötä. Tämä tekee myös ohjelmistoprojektien johtamisesta haastavaa.

Perinteinen projektijohtaminen korosti tarkkaa etukäteissuunnittelua vesiputousmallin hengessä. Tällöin projektipäällikön rooliin kuuluu niin projektistrategian muodostaminen ja toteuttaminen. Projektipäällikön tulisi samalla myös kyetä ratkomaan ongelmia organisaatiossa, ja toimimaan motivoivana voimana ohjelmoijille. Kokonaisuudesta muodostuu haastava. Itse ohjelmointitiimi on voinut toimia ns. pääohjelmoijavetoisesti, tai "egottomana" projektiiminä - ensimmäisessä on riskinä tiimityön intensiivien vähyys ja toisessa taas ylilyönnit pyrkimyksessä kuunnella kaikkia tiimin jäseniä.

Ketterät menetelmät asetavat tavoitteekseen muutoksiin reagoinnin niiden ennakoinnin sijaan. Projektitiimille annetaan paljon vapauksia, ja projektipäällikön roolin tavoitteena on mahdollistaa tiimin työskentelyä. Erityisesti tulisi välttää tilannetta, jossa projektipäällikkö alkaa kontrolloida liikaa tiimin työskentelyä - tavoite on itseohjautuva tiimi, ja ulkopuolisen kontrollin tehtävä on estää kaaos, ei asettaa suuntaa. 

